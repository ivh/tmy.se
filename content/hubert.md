Title: Hubert
Date: 2014-10-25 15:50
Category: Other
Tags: Deutschland, svenska
Slug: hubert
Status: published

Efter avklarat jobb begav jag mig igår kväll till ett litet ölhak (där
lokala bayerska gubbarna hänger) och beställde mig en Weissbier. Först
fick jag avstyra bartenderns gnäll över EU, sen dök det upp en pratglad
prick i 70årsåldern som förklarade i detalj för oss hur det där med
sommartid fungerar.

Fast till skillnad från vanligt svammel strödde han in detaljer som
antydde att det fanns mer bakom, t.ex. exakta tidpunkten för
sommarsolståndet eller hur många minuter eller längdgrader Garching
ligger efter den “verkliga” tiden enligt solens lopp.

Så jag nämnde att jag är astronom och var där pga ESO – då sken han upp
och jag var fast för kvällen. Efter tiraden om alla planeternas massor,
densiteter och avstånd (som han kunde till fyra decimaler) fick jag höra
hans koppling till astronomi; han var nämligen chef för lokala
bankkontoret under ESOs början, hanterade deras pengar och blev kompis
med cheferna och professorerna, bl.a. nämnde han P-O Lindblad med goda
minnen.

Vid den tiden var jag redan “per Du” med Hubert och vi förde samtalet
vidare till geologi/paleontologi, hans andra käpphäst. Jag råkar läsa
Alvarez’ klassiska bok om KT-gränsen just nu och kunde bidra till
samtalet, när jag fick in ett ord alltså. Att han var framgångsrik
tyngdlyftare under tidigt 60-tal kunde jag dock inte konkurrera med.

När vi sen kom in på ekonomiska politiken i Europa blev vi nästan lite
osams, så jag tackade för mig och kom till sängs tidigt efter en lång
dag med möten och ett roligt slut.

